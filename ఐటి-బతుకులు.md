# ఐటి బతుకులు

```text
01  'లాపుటాపు' అయ్యె, నా వీడని సఖుడు
    లేదు రాత్రి పగలు, లేదు నిత్య
    దర్శనమ్ము మాకు, దైవమె 'సిస్టము'
    అంతె కదర బతుకు, 'ఐటి' లోన!
```
```text
02  'కోడు' పూర్తి యయ్యె, కోటి సంబరమున
    ఖర్మ తుంచ వచ్చె, గట్టి 'రివ్యు'
    చిటికెలోన పోయె, చిన్ని ఆనందంబు
    అంతె కదర బతుకు, 'ఐటి' లోన!
```
```text
03  'బగ్గు' లొకటి దీర, బారులు గట్టును 
    అయ్యె ననుచు మనము, ఆశ పడగ 
    'టెస్ట రొ'కడు వచ్చె, తేల్చని 'లిస్టు'తో 
    అంతె కదర బతుకు, 'ఐటి' లోన!
```
```text
04  కూర్చు నుండ జర్చ, గూడి నిల్చున్నను 
    వాడి మాట దెచ్చి, వీడి కిడగ 
    ఒక్క పనికి జేయ, నూరంత చర్చలు 
    అంతె కదర బతుకు, 'ఐటి' లోన!
```
```text
05  'లాపుటాపు' వెలుగు, లాగెరా కన్నులు 
    వీపు నొప్పి తోడ, వేగె యువత 
    వార మంత గడువ, వచ్చెరా 'ఆన్ కాలు' 
    అంతె కదర బతుకు, 'ఐటి' లోన!
```
```text
06  నిన్నటి చదువులిక, నిన్నకే సరిపోయె
    నేటి చదువు రేపు, మేలు కొనదు 
    నిత్య విద్య గానె, నిలువగ వలయును 
    అంతె కదర బతుకు, 'ఐటి' లోన!
```
```text
07  సొంత తెలివి యెంత, 'షార్పు'గా నున్ననూ
    'బాసు' చెప్పె నంటె, బసవ డైతి
    తప్పు దారి యైన, తప్ప దపుడపుడు
    అంతె కదర బతుకు, 'ఐటి' లోన!
```
```text
08  తనకు దోచ దేది, తానుగా వినడేది 
    పనియె కాలె దంటు, పట్టి 'షంటు'
    'మేనెజరుడు' గాదు, మేధ లేని జడుడు
    అంతె కదర బతుకు, 'ఐటి' లోన!
```
```text
09  వంద మెచ్చు కోళ్ళు, వట్టిపోయెనవిగా
	నొక్క తప్పు చేత, నూకిపోయె
	ఇంక్రిమెంటు ఆశ, లింకి పోయె నకటా
	అంతె కదర బతుకు, 'ఐటి' లోన!
```
```text
10	పిల్ల లాట లేదు, పెంపును జూడము 
	వేళ కింటి రాక, వెతలు పడుచు 
	ఇంటి సుఖము మరచి, యిబ్బంది పడుదుము
	అంతె కదర బతుకు, 'ఐటి' లోన
```
```text
11  పదవి పోవునన్న, ప్రాణము లల్లాడు
	నిలకడెచట లేదు, నిలుచు టెట్లు
	లేత గుండె పగులు, 'లేఆఫు' వినగన్
	అంతె కదర బతుకు, 'ఐటి' లోన!
```
```text
12	అర్ధ రాత్రి వేళ, 'అమెరికా' పిలుపులు
	నిదుర చెదిరిపోగ, నీరసించె
	రెండు 'జోన్ల' బ్రతుకు, రగిలిపోయె నకట
	అంతె కదర బతుకు, 'ఐటి' లోన!
```
```text
13	'వర్కు ఫ్రమ్ము హోము', వట్టి మాట లివియె 
	మూడు పూట లందు, మునిగి పోదు 
	ఇంటి నుండె చేయ, నెందు కయ్య సెలవుల్?
	అంతె కదర బతుకు, 'ఐటి' లోన!
```